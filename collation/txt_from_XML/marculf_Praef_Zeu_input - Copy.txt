Markulf 0 Praefatio Zeumer (Zeu)*!*!
******

******
gte: ; lte: ; when:
******
IN DEI NOMEN INCIPIT PREFATIO LIBRI HUIUS. Domino sancto, meritis beatissimo et apostolico semper honore suscipiendo omnique preconio laude caelebrando domino ac reuerentissimo pape Landerico Marculfus, ultimus ac uilissimus omnium monachorum. Utinam, sanctae pater, iussionem uestram tam efficaciter quam spontaneae obtemperare ualuissem, quia iam supra uires meae possibilitatis conatus sum iniunctum a uobis subire negotium, cum fere septuaginta aut amplius annos expleam uiuendi, et nec iam tremula ad scribendum manus est apta, nec ad uidendum mihi oculi sufficiunt caligantes, nec ad cogitandum sensus sufficit ebitudo, quia iuxta dictum uobis cuiusdam prudentissimi uiri in pueris crescit sensus, in iuuenibus uiget, in senibus minuetur. Propterea eliganter facere non potui, ut uolui, feci tamen ordinatus, ut potui, non solum ea que iussistis, uerum etiam multa alia. In hanc scedola tam praeceptiones regales quam cartas pagenses iuxta simplicitate et rusticitatis meae natura intimare curaui. Scio enim, multos fore, et uos et alios prudentissimos uiros et eloquentissimus ac rethores et ad dictandum peritos, qui ista, si legerint, pro minima et uelud deliramenta, eorum conparata sapientiae, reputabunt, uel certe legere dedignabunt. Sed ego non pro talibus uiris, sed ad exercenda initia puerorum, ut potui, aperte et simpliciter scripsi. Cui libet exinde aliqua exemplando faciat; enim si uero displicet, nemo cogit inuitum; nec preiudicat mea rusticitas eruditorum et rethorum flores uerborum et eloquentiae facundiae. Sunt preterea nonnulla negotia hominum, tam in palatio quam in pago, quod scribere non queunt, antequam inuicem conferantur, et iuxta proposiciones uel responsiones eloquia eorum tunc scribantur et gesta. Ego uero hanc, quod apud maiores meos iuxta consuetudinem loci, quo degimus, didici, uel ex sensu proprio cogitaui, ut potui, coaceruare in unum curaui, et capitula prenotaui, ut facilius quod uoluerit a querenti in antea scripto reperiantur.
******
